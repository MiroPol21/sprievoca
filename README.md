Matematická analýza nás fascinuje už niekoľko storočí, počas tohto obdobia prešla rôznymi premenami. Dnes je veľmi dôsledne podložená a priestor na pochybnosti v jej základoch je minimálny. Formulácie viet a dôkazov reflektujú tento formálny základ, a preto môže byť pre študenta náročné sa v tejto téme zorientovať. Sprievodca matematickou analýzou je text, ktorý mieri práve na intuitíciu. 
Dôkazy sú v tomto texte nahradené sprievodným textom, ktorý sa snaží poukázať na to, že jednotlivé tvrdenia sú veľmi prirodzené a ani nemôžu byť inak. Sprievodca sa okrem toho snaží zachytiť myšlienkový prúd, prečo sa pýtame jednotlivé otázky.  
Pre úplnosť sú v texte zahrnuté (skoro) všetky tvrdenia z učebných textov, ktoré sú doložené ku kurzu matematickej analýzy I. Sprievodca matematickou analýzou slúži ako doplňujúci text pre študentov, ktorí sa strácajú počas semestra pri veľkom množstve informácií, prípadne pre študentov, ktorí hľadajú prepojenie medzi cvičením a prednáškami a aj pre tých, ktorí už absolvovali kurz matematickej analýzy a radi by si zopakovali jednotlivé výsledky v inom kontexte.

Sprievodca matematickou analýzou je (nedokončený) kompilát učebníc matematickej analýzy, ktorý nasleduje kurz M1100 na Masarykovej univerzite. Pridanou hodnotou sú rôzne myšlienky, ktoré sú buď originálne, alebo inšpirované z ďalších uvedených zdrojov. **Sprievodca matematickou analýzou nie je ani náhrada za prednášky, ani učebný text**.


Sprievodca matematickou analýzou je myslený ako open-source projekt, do ktorého každý môže pridať svoje vlastné myšlienky, a tak uľahčiť život ďalším študentom. Ako námet na vylepšenie navrhujem doplniť jednotlivé časti o krátke skripty v nejakom programovacom jazyku, ktoré by buď nahradili obrázok, alebo vysvetlili nejaký koncept, ktorý postráda obrázok. Prípadne by sa mohli aj nalinkovať odkazy na videá, ktoré danú tému krásne vysvetľujú (3blue1brown napríklad). 
